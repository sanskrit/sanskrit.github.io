---
title: +नरेशः - पद्यानि  
---
  
## ‌Coffee पञ्चकम्  

अद्रेः पादे तरुषु जननं प्राप्य सस्यानि काफ्याः  
मन्दं तोयं दिनकरकरैर्वर्धनार्थं पिबन्ति ।  
पीत्वा पीत्वा सहजकृतिना स्वादु दातुं भवन्ति  
तद्वल्लोके तदुपकरणे मे मुदा धीः प्रभूयात् ॥  
  
काफीपानाद् भवति कटुता योऽभिजानाति धीमान्  
पानात् पूर्वं मधुररसनः शर्कराखण्डतोऽभूत् ।  
जिह्वायां मे मनसि च तथा संस्कृतं बोभवीतु  
दूरीकर्तुं  प्रबलकटुतां जीवने नन्ददूरे ॥  
  
(तरुश्काः केचिदन्ये जनाश्च खण्डशर्करां सेवित्वा कटुकाफीपानं कुर्वन्ति । न तु शर्करया पानम् ।)  
  
अथ ब्लाक्-काफी-प्रियान् मत्वा आह -  
  
केचित्काफीपयसि कटुतामेव वाञ्छन्ति लोके  
मन्यन्ते ये मधुरकलितं हन्ति रूपं स्वरूढम् ।  
काफीपाने सितविरहिते तत्त्वसारं भजन्ते  
धीरा नूनं वयमिति समं श्लाघयन्तो मिथस्ते ॥  
  
कष्टोत्थानं भवति नु कदाचिद्दिनस्यादिभागे  
निर्वेदो वा श्रमिषु च कदाचिद्दिनस्यावसाने ।  
एवं लोकस्तपति च कदाचिद्दिनस्यापि मध्ये  
काफीपानं सपदि तनुते मार्गमग्रेऽधिगन्तुम् ॥  
  
शैत्यं शैत्यं भणति जनता घर्षयन्ती च हस्तौ  
भूयो भूयो हृदयनिकटं कर्षयन्ती प्रवस्त्रम् ।  
श्रुत्वा सौष्ण्यं शमयति समाहर्षितापादरोमा  
काफीपक्षं भजति सहसा मर्षयन्ती च बाधाम् ॥  
  
  
बाल्ये पातुमयोग्यतां भजति यद् घातोपशान्त्यै भवेत्  
मित्रत्वं तनुते तदेव समये यन्मन्दमन्दं पयः ।  
वार्धक्ये गमयेत् यत्स्मृतिपथं यातेषु तोषं ददत्  
काफीपानमशेषतो धरति तत् संसारसारोदयम् ॥  
  
## वृथासंस्कृतभाषणम्  
  
आरोहन्पर्वतं मन्ये गच्छन्वन्यप्रदेशतः ।  
पारं कुर्वन् तरुस्थानं वृथासंस्कृतभाषणम् ॥  
(वृथा असंस्कृतभाषणम् इति सर्वेषु पूरणेषु कृतम्)  

निःशब्दत्वं समाकर्ण्य श्रुत्वा वायोः शिलारवम् ।  
प्राप्य स्पर्शां मयूखानां वृथासंस्कृतभाषणम् ॥  

संस्कृतः शिखरे वातोऽभितो दृश्यं च संस्कृतम् ।  
तोयदाः संस्कृता नूनं वृथासंस्कृतभाषणम् ॥  

पाषाणाः संस्कृता भानोः किरणाः संस्कृतास्तथा ॥  
निःशब्दं संस्कृतं स्थानं वृथासंस्कृतभाषणम् ॥  

संस्कृतं संस्कृतस्यैतन्मानं च संस्कृताः पुटाः ।  
यत्रैवं संस्कृतं सर्वं वृथासंस्कृतभाषणम् ॥  
  
## पतन्ति पत्राणि संलपन्ति  

सूर्योऽपि शैत्येन पलायितः किं  
दिनानि यान्ति प्रसभं लघुत्वम् ।  
तेजो निधातुं क्व नु धर्मनिष्ठा  
न ते न वाग्निः परिरक्षणार्थम् ॥  

आदाय तोयं सकलं स वातात्  
स्वौष्ण्यं रविः सान्त्वयितुं गतः किम् ।  
खण्डूतिरातप्त्तसमस्तकायः  
शापं ददौ द्विर्दिनकारणाय ॥  

पर्णानि वृक्षाद् वचनैर्विनैव  
त्यक्त्वा पदं राशिगतं पतन्ति ।  
वर्णानुवर्णेन निरञ्जयन्तः  
त्यागेपि नूनं हृदयं हरन्ति ॥  

त्यागो वियोगो भवतीति दृष्ट्वा  
दूयेत सर्वस्य मनो न वेह ।  
भूयश्च वायोश्चलनेन यस्य  
क्व तस्य सोढुं क्षमता भवेन्नु ॥  

मुक्तानि पर्णानि तरोस्तलाय  
प्रतिष्ठितानि श्वसनो निगृह्य ।  
मन्दं यथा स्याद्गमनं च तेषां  
निरामयं चापि तथा हि वाति ॥  

स्यादन्तकाले यदि सौख्ययातं  
भवेत् स भाव्यं भवतीति भावः ।  
मौनेन भूमिं च गतानि तानि  
स्मरन्ति पात्रं गलितं लपन्ति ॥  

राशिर्यथा हम्पपुरे मणीनां  
पर्ण्यः पृथिव्याः सुभगं तनोति ।  
अन्तः परं तानि गतं तु स्मृत्वा  
हा हन्त हन्तेति च रोरुदन्ति ॥  

वायोः सहायः पतने सुखाये-  
-ति चिन्तनं चिन्त्यपदं नु याति ।  
वेगं यदा वाति वयं पतामः  
सौहार्दमेवं यदि कः शरण्यः ॥  

जन्मन्यमुष्मिन् समयो न शिष्टः  
जीर्णानि भूम्यां भवितुं हि कालः ।  
क्रूरोऽपि पाठः पठितोऽद्य पाते  
स्मृत्वा पुनर्जन्मपदं नयाम ॥  
  
## पर्वतारोहणम्  

वृत्तम् - शिखरिणी  


घनेऽरण्ये रम्ये हरिततरुवासे दिवसमे  
समाश्लिष्टे शान्तैर्दिनकरकरैः पत्रपतितैः ।  
खगानां संघुष्टे कलकलनिनादेन नमने  
बली युक्त्या धृत्या शिखरमधिगन्तुं धृतमतिः ॥  

झरेः पारं गच्छन्नुपलसरणौ स्थापितपदः  
क्वचित् पादौ यस्य स्खलितगतिना शीतलजले ।  
निमग्नौ मार्गज्ञः परिसरनिमग्नः पुनरपि  
प्रबुद्धो गन्तव्ये सपदि तनुते स्थैर्यमननम् ॥  

तले चिक्रोडं संकलननिरतं वीक्ष्य मनुते  
क्षणं कार्यं त्यक्त्वा न भवति भवेद् रम्यभुवनम् ।  
चिरं कुर्वाणो ह्येव हृदि भजते नन्दितभवं  
तथैवं जीवाग्नौ प्रचलति वने सोऽपि चलति ॥  

सजीवाग्नेर्वन्याद् दिवदिशि पदं न्यस्य तदनु  
प्रदेशं पाषाणप्रकटिततनुं तैक्ष्ण्यतरणिम् ।  
शिलाबाणैर्विष्टं विगलितबलो वीक्ष्य मनुते  
ततः किं तुष्येयं यतनयिति चित्रार्पिततनुः ॥  

स्मारं स्मारं रमन्ते तनुकृततपसां साधनेन प्रवीणाः  
दर्शं दर्शं शिलानामगनखखचितं तीक्ष्णभागं भुवोऽग्रे ।  
चिन्तं चिन्तं तथा या यतनयशसि संयातसिद्धीः समस्ताः  
ताभिस्तेषां च मार्गः स्वयमभिगमितो  गन्तुमग्रे नगाग्रम् ॥  
  
## सन्तोषः  

मनसि भीत इवापि स पुत्रकः  
प्रतिभया भरितः पुरतो गतः ।  
समभिगम्य च मञ्चममुं तदा  
स्फुटरवेण तनोति सभामुदम् ॥  

मम ममेति समं पितरौ मिथः  
प्रवदतः किल घर्षणमुद्रया ।  
स्वमुदि गोपयितुं च  न शक्नुतः  
तनुजमानधियं हसिताननौ ॥  

पितृविनोदमवाप्य स बालकः  
भयकणं तमापस्य यशोमतिः ।  
नवपदे यतनेन समेधते  
निजमतौ च धृतिं लभतेतमाम् ॥  

तदनु वेगगतिः पितरौ पुनः  
सह मुदाभिगतः जननीं भृशम् ।  
प्रियसुतश्च परिष्वजते चिरं  
सुखमिदं भवतीह नु दुर्लभम् ॥  

सुतसुखं गणितं परमं यया  
तदभिवर्धनमग्नधिया यया ।  
समयदैवत रक्ष चिरं तया  
क्षणममुं मनसीति विचिन्तितम् ॥  
  
## प्रभो हे ! प्रभो मे !  

वाल्ट् विट्मन् कवेः ’ओ काप्टन् मै काप्टन्’ पद्यस्य अनुवादोऽयम् ।  

प्रभो हे प्रभो मे भयग्रस्तयातं  
समापूर्तिमेतं समस्ताः समस्याः ।  
अतीत्यास्ति नौका फलं नश्च लब्धं  
तटस्थे पुरे श्रूयते तोषशब्दः ॥  

समेऽग्रे च दृष्टिः प्लवस्यारुहां स्यात्  
परं हृद्य हा हृद्य हा हृद्य सद्यः ।  
अहो रोहितस्राव नौकातले मे  
प्रभुर्मे मृतो निश्चलो जीवहीनः ॥  

प्रभो हे प्रभो मे प्रबुद्ध्याथ घण्टां  
श्रुणु त्वं पताकस्त्वदर्था निनादः ।  
तथा पुष्पमाला तटे पौरयूथः  
भजन्ते जनास्त्वां सदोत्साहवक्त्राः ॥  

विनेतस्त्वमादेहि तात प्रियाशु  
त्वदीये करं मस्तके स्थापितं मे ।  
न मे प्रत्ययो वर्तसे यत्तले त्वं  
मृतो जीवहीनो मृतो जीवहीनः ॥  

विनेतुर्न मे वाग्विरक्ताधरोऽसौ  
करं नेक्षते मे स गत्या विहीनः ।  
सुखस्था हि नौका प्रयाणः समाप्तः  
भयग्रस्तयाताद् जयेनागतासौ ॥  

समुद्रस्य तीराणि यूयं जयन्तु  
प्रहर्षेण घण्टा रवं वादयन्तु ।  
परं शोकगत्या हि नौकातलेऽहं  
चलाम्यत्र नेता मृतो जीवहीनः ॥  
  
## जाने न पद्यं लयमेष्यति क्व  

युज्येत भाषां यतनात्प्रलापे  
प्रज्वालयेदग्निमिवाथ वृष्ट्याम् ।  
मूढस्य मौढ्यं शिथिलं भवेद्वा  
जाने न पद्यं लयमेष्यति क्व ॥  

धाराधरित्रीं सहृदां निधात्रीं  
सन्तोषदात्रीं नवपद्यपात्रीम् ।  
आगत्य वाचं समुदं हि यच्छन्  
जाने न पद्यं लयमेष्यति क्व ॥  

वाचोऽनुवाचं हृदयेऽभिजाताः  
सामुद्रचन्द्राकृतयोऽनुयात्राः ।  
मन्दं यथा तीरगताः सहाया  
जाने न पद्यं लयमेष्यति क्व ॥  

सर्वं दिनं नाधिगतं तु पद्यैः  
सर्वं च बीजं न करोति वृक्षम् ।  
किं तत्र चित्रं भवतीव भाव्यं  
जाने न पद्यं लयमेष्यति क्व ॥  

भाव्यं भवेच्चेन् मम किं नु कार्यं  
शय्याधिरूढो ननु सर्वदा स्याम् ।  
इत्थं विचिन्त्येव करोमि निद्रां  
जाने न पद्यं लयमेष्यति क्व ॥  

मूर्खोऽपि जानाति तथा न लोके  
कर्तव्यमस्त्येव न संशयोऽत्र ।  
तोयेन सिञ्चन्ति नु बीजमुप्त्वा  
जाने न पद्यं लयमेष्यति क्व ॥  

एकं च बीजं जनने हि मृत्योः  
गेहं ययौ मुक्तिमिवानुवाप ।  
हा हन्त हन्तेति रुरोद बन्धुः  
जाने न पद्यं लयमेष्यति क्व ॥  

पार्श्वे प्रवृद्धं न तु भाग्यनष्टं  
कालेन तद्वृक्षकपात्रमाप्नोत् ।  
क्रूरं हि तस्यापि तु भागधेयं  
कालः स यातो नवयौवने हि ॥  

मन्यन्त एतं परिवृत्य केचिज्  
जीवस्य किंचित् खलु दृष्टमासीत् ।  
तेनैव तृप्तिर्भवतान्नु तस्मै  
क्लेशो महान्वा न तु तस्य चान्ते ॥  

शुष्को न वृक्षोऽपि नु जल्पितं तैः  
एवंविधं सान्त्वनमानसेऽपि ।  
सिद्धं न मृत्योर्गमनाय मित्रं  
प्राणा हि मन्ये दयया विहीनाः ॥  

तिष्ठेरगत्वा करणीयमिष्टं  
शक्तिः कुतश्चित् तव साधनीया ।  
वायो जलं त्वं पदजातहृद्य  
मा गच्छ संरक्ष सुहृदं ममैनम् ॥  

अन्येन बीजेन च लब्धजन्मा  
वृक्षेषु वृक्षः प्रथितो बुधोऽसौ ।  
दृष्ट्यैव शान्तिं तनुते वदन्मे  
जाने हि पद्यं लयमेष्यति क्व ॥  

लक्षेषु बीजेषु भवेत् स वृक्षः  
जीवाय सर्वोपि भवेत् समर्थः ।  
लोके भवं वच्मि भवेद्विचित्रं  
भाव्ये न रूढिर्विधिना कृता हि ॥  

तदेहि यत्रापि लभेत पादं  
तत्राशु कृत्वा सहृत्समं तम् ।  
निधेहि किंचित्समयं स्वयं त्वं  
जानासि पद्यं लयमेष्यति क्व ॥  
  
## सूर्योदयः  

उदितः सविता जडतापगता  
खगकूजितमानगरं तनुते ।  
पथि रङ्गमयेन कृतेन शुभं  
भजतेऽभिनवे सुदिने जनता ॥  

पयसां परिवेशनमग्नजनः  
प्रसभं मुखरीकृतनैजगतिः ।  
चिरसुप्तजनेषु भयं तनुते  
ननु जागरणं न सुखाय कृतम् ॥  

करणीयमनास्त्वरया कुरुते  
गमनाय विधिं भवनेषु जनः ।  
पठनाय तथा नवबालगणो  
गमितः परिरम्भणसंभरितः ॥  

शुनोऽधोमुखं वीक्षमाणः प्रबुद्धः  
स मन्दं शरीरप्रसारी प्रभाते ।  
बिडालस्तमालोक्य शीघ्रं निगूढो  
न दृष्टं शुनोपेक्षणं तेन नूनम् ॥  

जना यान्ति यानं प्ररोढुं सवेगं  
हरीणां प्रवृत्तिं भजन्ते सघर्षम् ।  
समाविष्टयाने जनानां च यूथं  
स दृष्ट्वानिलो याति भीत्या बहिर्हि ॥  

निवृत्ताः समित्रा नवाह्ने प्रवृत्ते  
महोद्यानयात्रासु पद्भ्यां रतास्ते ।  
गतं संस्मरन्तः पुरो वीक्षमाणाः  
तथा यान्ति तोषं समक्षं स्मृतेश्च ॥  

अविस्मृत्य नवाह्नाशां नवसाध्यं नवश्रियम् ।  
आनन्देनादिनं नित्यं गम्यास्म च नवोन्नतिम् ॥  
  
## मकरमर्कटयोः मैत्री  

अत्र "सती" इति चतुरक्षरं वृत्तम् ।  


अवसतां जलचरः । कपिवरोऽति सुहृदौ ॥  
कपिहृदा भवतु मे । हुतभुजः सुखगतिः ॥  

वदति सा जलचरी । रहसि वै जलचरम् ॥  
स च गतस्तटतरुम् । उपगतः कपिवरम् ॥  
मनसि वै विदहनम् । मुखगतं च वचनम् ॥  
मम गृहे भवति ते । फलमयम् तदशनम् ॥  
कपिरहं कथमहो । तव गृहे जलवृते ॥  
मयि सदा भवतु ते । दृढचितिः प्रियकपे ॥  

कपिवरो गतभयः । अभिगतो जलचरम् ॥  
तव गृहेऽथ समुदा । गतिरियं भवति भोः ॥  
स मनुते बहुफलम् । अथ गतः समकरः ॥  
पथि यदा सहगतौ । जलचरो वदति तम् ॥  
मयि सुहृत् कृतचितिः । धिगिव माम् तव हनम् ॥  
बहुफलं न तव भोः । अनृतवाक् प्रकथिता ॥  

कपिहृदं श्रुणु भजे । इति रवे प्रवदति ॥  
गतगतिः स्थितिरियम् । किमथ तेऽस्ति वचनम् ॥  
कपिवरः स्थिरमतिः । अकृतभीर्वदति तम् ॥  
हृदि तु चेत् तव मतिः । तरुगतं मम च हृद् ॥  
नय च मां तटतरुम् । तव मतं मम मतम् ॥  
मम हृदा तव हृदः । अतिमुदा  भवतु सा ॥  

अथ तदा स मकरः । नयति तं तटतरुम् ॥  
एवं चतुरः सः कूर्देन तटस्थः । प्राणा अतिदिष्ट्या  नष्टा न कपेश्च ॥  
(त्यौ चेत् तनुमध्या इति षडक्षरं वृत्तम् अन्ते)  

## गीर्वाणीं यदि न स्मरसि जीवनं व्यर्थमेव  

"गीर्वाणीं तां तु भाषां स्मरसि यदि न तज्जीवनं व्यर्थमेव" इत्यस्य पद्यपूरणाय कृताः प्रयत्नाः एते -  


नीलाकाशोन्मुखाद्रौ शिववसनशिवे पार्वतीतप्तपूते  
गङ्गाधारासुशोभे बुधगणवसतौ ब्रह्मपुत्रप्रवृद्धे ।  
कावेरीधूतभूमौ हरितनगपदे भारते प्राप्य जन्म  
गीर्वाणीं तां तु भाषां स्मरसि यदि न तज्जीवनं व्यर्थमेव ॥  

शिववसनशिवे । शिवावासः कैलासः एव शिवं मङ्गलम् । तत्र ।  
हरितनगपदे । हरितनगाः (पूर्वस्यां च पश्चिमायां च पर्वतघट्टौ) एव पादौ यस्य तस्मिन् भारते ।  

त्वं मेधावी महांस्त्वं बहुकृतिनिपुणस्त्वं विदेशेऽपि वेद्यः  
त्वं तुष्टस्त्वं प्रशान्तो विगतचलधीः सान्त्वने त्वं समर्थः ।  
त्वं त्यागी पूर्णकुम्भो रसनभरितपदस्त्वं कुलोद्धारशीलः  
गीर्वाणीं तां तु भाषां स्मरसि यदि न तज्जीवनं व्यर्थमेव ॥  

स्वेच्छं डीयेत पक्षी वियति यदि न वै जीवनं व्यर्थमेव  
गङ्गा पापं निमग्नाद्धरति यदि न वै जीवनं व्यर्थमेव ।  
रक्षाकार्यं सुराणां भवति यदि न वै जीवनं व्यर्थमेव  
गीर्वाणीं तां तु भाषां स्मरसि यदि न तज्जीवनं व्यर्थमेव ॥  
डयनविहीनस्य पक्षिणः वा पापनिवारणासमर्थायाः गङ्गायाः वा रक्षणासमर्थानां सुराणां वा यथा जीवनं व्यर्थम् तथा ।  

स्मृत्वा कार्याणि भूत्यै करणपरतया तानि कर्तुं प्रवृत्तः  
पुत्रादीन् पालयन्वा भरणपरतया विद्यसे जालबद्धः ।  
अद्य श्वो वा भवेन्मे वचनदृढमतिर्भावयन्नास्थितः सन्  
गीर्वाणीं तां तु भाषां स्मरसि यदि न तज्जीवनं व्यर्थमेव ॥  

प्रख्यातिर्मे समस्ते भुवि भवति नुता पौरुषात् सिंहतुल्यान्  
नाम श्रुत्वारयो मे च गडगडभिया धाविता युद्धभूम्याः ।  
हस्तावृत्तेः क्षिपेयं दनुजकुलगणामुत्तरो भाषमाणः  
गीर्वाणीं तां तु भाषां स्मरसि यदि न तज्जीवनं व्यर्थमेव ॥  
उत्तरकुमारस्य पौरुषं स्मृत्वा एतत् ।  

अथ प्रिययोः नष्टप्रायस्य प्रेण्णः स्मरणेन नायकः आह ।  
मेघैर्वीते सुवाते द्यवि जलधितटे सुन्दरे रागयुक्ते  
वीचीभिस्तानगम्ये तरुगतरवतो रम्यरागे च हृद्ये ।  
आलिङ्ग्य श्रोत्रपेयां रहसि निगदितां मानसे प्रोज्झितान्तां  
गीर्वाणीं तां तु भाषां स्मरसि यदि न तज्जीवनं व्यर्थमेव ॥  

आसन्दे बद्धपट्टं भवतु कटिगतं चण्डवायोर्यतो भीः  
पीठं हृत्वा निमग्ने कुरु जलगमनं त्रायते प्लावकोऽसौ ।  
वाचं वैमानिकानां श्रुणु च हितकरीमात्मरक्षाय नूनं  
गीर्वाणीं तां तु भाषां स्मरसि यदि न तज्जीवनं व्यर्थमेव ॥  

विमानेन गच्छन् आसनपट्टबन्धने नियमान् श्रुत्वा एतत् स्फुरितम् । तत्र आकाशे वचनश्रवणात् आकाशवाणी गीर्वाणी इति भावः ।  

